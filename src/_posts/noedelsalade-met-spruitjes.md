---
title:  "Noedelsalade met spruitjes"
date: 6-2-2021
---
Nodig voor 4 personen:
* 400 g spruitjes
* 200 g (rijst)noedels
* 100 g ongezouten pinda’s (of cashewnoten)
* ½ komkommer
* 4 lente-uitjes
* 1 handje koriander
* 1 handje munt

Dressing:
* 3 eetl Japanse sojasaus
* 3 eetl limoensap
* 2 eetl sesamolie
* 1 eetl sriracha
* 2 eetl basterdsuiker
* 2 knoflooktenen

Dressing: Meng alle ingrediënten in een grote kom, de knoflooktenen mogen uit de knijper. Proef. Te pittig? Iets meer suiker.

Salade: Kook de noedels gaar volgens de aanwijzingen op de verpakking. Spoel in een vergiet af met koud water, laat goed uitlekken en schep meteen door de dressing. Maak de spruitjes schoon voor zover dat nodig is (zie vooral nog even mijn spruitjesschoonmaaktips) en snij ze in dikke plakjes, zeg elk spruitje in drieën. Blancheer in een pan met kokend water en zout beetgaar (± 4-5 minuten). Spoel in een vergiet af met koud water. Rooster de pinda’s al omscheppend goudbruin in een koekenpan. Laat afkoelen op een bord. Snij de komkommer (met schil) in de lengte doormidden en dan in dunne halve plakjes. Snij de lente-ui in flinterdunne ringetjes, ook het groen. Hak de helft van de koriander en munt fijn. Meng alles door de noedels, dat gaat het beste met de hand. Laat de smaken liefst een uurtje intrekken op kamertemperatuur.

Serveren: Hak de rest van de koriander en munt en strooi erover. Wie wil giet er aan tafel nog wat extra sojasaus over.

Tips:
* U kunt de salade prima in de koelkast bewaren, maar serveer nooit ijskoud, altijd op kamertemperatuur.
* Geen sriracha (Thaise chilisaus)? Een of twee fijngehakte rode pepers of een lepeltje sambal kan ook.